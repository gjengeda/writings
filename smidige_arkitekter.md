# Arkitekter må bli smidige og jobbe smartere!
Det er i år 15 år siden det [smidige manifestet](http://www.agilemanifesto.org/iso/no/) ble skrevet. Selv om mange nå hevder at de jobber smidig, er det fortsatt mye som er preget av tankegods fra foreldede fossefalls-prosesser og en plan-build-run tilnærming til utvikling av programvare. Dette gjelder ikke minst arkitekter i vårt arbeid med etablering av arkitekturprosesser og konkrete arkitekturer.

Mange av oss arkitekter er fremdeles preget av klassisk arkitekturarbeid. Vi er overbevist om at lang og god planlegging er det viktigste for å sikre suksess, og at planlegging er ensbetydende med å lage mye og omfattende dokumentasjon. Når denne omfattende dokumentasjonen så er skrevet skal den godkjennens i arkitekturfora, hvor det sitter personer med ulike perspektiv som alle skal bli enige før arkitekturen godkjennes. Det videre arbeidet med arkitekturen er også ofte preget av detaljstyring og kontrollmekanismer. En slik prosess for arkitekturutvikling er ikke overraskende tidkrevende, og vi tar oss god tid i arkitekturarbeidet.

I tillegg til det omfattende arkitekturarbeidet har mange virksomheter med seg mye bagasje i form av gamle og rigide arkitekturer. Disse arkitekturene er tilpasset en tid hvor ting ikke endret seg så ofte, og er ofte etablert for å svare på utfordringer som ikke lenger er de viktigste i dag. Som om ikke arkitekturene i seg selv er utfordrende nok, så er de ofte realisert av applikasjoner som er preget av teknisk gjeld.

Kombinasjonen av tidkrevende arkitekturarbeid og rigide arkitekturer har gått relativt bra så lenge vi har tatt oss god tid og ikke endret ting så ofte. Men, som [Sir Ken Robinson](http://amzn.com/0143116738) sier: "The world is changing faster than ever in our history". Vi vet alle at ting endrer seg, og nå er både forventning om endring og faktisk endring større enn tidligere. Forretningssiden og de som bestiller IT-systemer krever realisering av verdi tidlig, og er ikke lenger villig til å vente i månedsvis eller årevis før de får realisert verdi fra sin investering. Kanskje som et resultat av dette (kombinert med enkelte kostnadsoverskridelser) har flere tatt til orde for at de store prosjekters tid er forbi. Ikke minst har Jan Tore Sanner bekreftet dette når han under åpningen av Digitaliseringskonferansen 2015 påpekte at "De store prosjekters tid er forbi!".

I kravene om tidlig realisering av verdi og avskaffelse av prosjekter (i det minste de store) ligger det en forventing om at man skal levere arkitektur og funksjonalitet fortløpende og vi skal jobbe smidig. Så hva skal vi arkitekter gjøre da? Det enkle svaret på dette spørsmålet er at **vi må ta til oss den smidige essensen og endre praksisene våre**.

## Noe med essensen
Den smidige essensen kan være så mangt, men jeg har lyst til å trekke frem tre ting som jeg tror er viktig og kan hjelpe oss som jobber med å innføre arkitekturprosesser eller utarbeide og etablere konkrete arkitekturer. Disse tre tingene er verdiskapning, redusere sløsing og hurtig tilbakemelding.

Når man jobber med arkitektur i en virksomhet må det alltid være tydelig hvilken verdi arkitekuren skal tilføre virksomheten. Det er med andre ord verdiskapningen som bør stå i fokus og verdien som skal skapes som bør være svaret på spørsmålet om hvorfor man etablerer en prosesser eller utarbeider en arkitektur. Selv om arkitektur i seg selv kan være nydelig og et kunstverk, er det ikke arkitekturen i seg selv som gir verdi. Arkitekturprosesser og arkitektur er kun et middel for å sikre verdiskapning for virksomheten som helhet.

De gamle arkitekturprosessene med fokus på dokumentasjon og kontrollmekanismer er preget av sløsing. Både sløsing i form av skriving av unødig lange og unødvendige dokumenter, og sløsing av tid og ressurser i selve prosessen. Det er viktig å tenke igjennom ting før man hopper fra kanten, men det er selve planleggingen og tankeprosessen som er viktig og ikke nødvendigvis produksjon av dokumentasjon. Det er ikke sikkert det er smartere å hoppe ut fra et stup selv om man har en stor dokumentbunke i hendene. Snarere tvert imot, det gjør at man faller raskere og ikke har mulighet til å holde seg fast i ting fordi hendene er opptatt. Desverre er det slik at det i "forprosjekter" og annen planlegging utarbeides mange arkitektur-artefakter som ingen noensinne ser på, eller som har uklar verdi for den endringen som skal gjennomføres. Når disse artefaktene i tillegg er lange og omfattende blir det vanskelig å få med seg essensen i arkitekturen, og det som virkelig er viktig.

I tillegg til produksjonen av selve arkitektur-artefaktene er også mange arkitekturprosesser preget av rigide kontrollmekanismer. Disse er innført for å "sikre kontroll" uten at de nødvendigvis hverken er kvalitetsfremmende eller sikrer realisering av verdi. I arbeidet med kvalitetssikring av arkitekturarbeid er det viktig å tenke på verdien som skal realiseres, hensikten med de ulike tiltakene man vurderer å innføre, og om de er med på å redusere sløsing, eller om de fører til unødig bruk av ressurser.

Den siste smidige essensen er hurtig tilbakemelding. Hurtig tilbakemelding på valg man foretar eller hypoteser man fremsetter har alltid vært en god ide, og dette har blitt popularisert i økende grad gjennom fremveksten av Lean og Lean Startup. I store prosjekter og fossefalls-tilnærminger utarbeider man arkitekturen på et tidlig tidspunkt, men får ikke tilbakemelding på den før etter lang tid når den er realisert og kanskje viser seg å være feil. Man bør derfor på et tidlig tidspunkt danne hypoteser om arkitekturen og alternativer og sørge for at disse blir verifisert eller avkreftet. Dette kan gjøres gjennom scenarie-gjennomganger, men en bedre måte er å teste det ut i praksis gjennom å gjøre Proof-of-concepts, spikes, eller bygge arkitekturen så inkrementelt og iterativt at hver endring og hypotese kan verifiseres i praksis.

## Nye praksiser
Det holder ikke bare å ta til seg den smidige essensen, vi må også ta i bruk nye praksiser som tar til seg de smidige verdiene. Dette gjør at vi må slutte med å produsere mye dokumentasjon lang tid i forveien som så godkjennes i arkitekturfora. Istedenfor disse praksisene må vi ta i bruk nye som bidrar til verdiskapning, reuserer sløsing og sikrer hurtig tilbakemelding. Dette er praksiser som distribuert beslutntningsevne, tydelig mål og visjon, stegvis arbeid og at endringer er små og gjøres på riktig tidspunkt.

Kryssfunksjonelle team med beslutningsevne er mye mer effektivt enn sentralisert beslytningsmyndighet i store fora. Teamene som utreder og realiserer arkitekturen sitter tett på problemstillingen som skal løses, og er derfor i stand til å raskt verifisere og prøve ut hypoteser om hvilken arkitektur som er best for å løse konkrete utfordringer og realisere verdi. Flere har vært opptatt av at team skal ha beslutningsmyndighet, men det holder ikke bare å ha myndighet. Teamet må også ha evnen til å ta gode beslutninger. Det vil si at de må ha den nødvendige kompetansen til å ta riktige beslutninger, og for å unngå suboptimalisering i den totale arkitekturen til en virksomhet trenger de sannsynligvis bistand fra arkitekter utenfor teamet som har et helhetsperspektiv på den totale arkitekturen. Det er arkitektens jobb å hjelpe teamet til å se helhetsbildet og støtte de i utformingen av arkitekturen og til å ta de riktige valgene. Ved å ansvarliggjøre teamene og gi de evenen til å ta beslutninger vil man få fornøyde team, gode beslutninger og en mer effektiv prosess.

For å styre arkiturarbeid i team eller andre endringsprosesser bør man starte med å etablere to overordnete visjoner, en forretningsmessig og en arkitekturmessig. Disse visjonene vil fungere som en ledestjerne og bidra til at arbeid og beslutninger som tas beveger virksomheten i riktig retning. Den første visjonen som etableres er en forretningsmessig visjon. Dette er en høynivå beskrivelse av det forretningsmessige målet man ønsker å oppnå, hvilke områder av virksomheten som berøres av dette, hvilke prossesser som er de mest sentrale innenfor disse områdene og hva som kjennetegner områdene. Når denn forretningsmessige visjonen er etablert kan man utarbeide en arkitekturvisjon som beskriver hva man trenger for å støtte forretningssiden. Man beskriver hvilke overordnete egenskaper arkitekturen bør ha, og hva slags type "by-områder" (ref Thomas sin artikkel) man trenger i arkitekturen. Det er forskjell på om man trenger en industrialisert sone hvor alt er effektivt- likt og strømlinjeformet eller om man trenger et villastrøk som alt er unikt og tilpasset det enkelte behov.

Når de overordnete visjonene er etablert kan man begynne på veien mot disse. Det er viktig at man arbeider stegvis mot disse visjonene i utformingen av både arkitekturprosesser og konkrete arkitekturer fremfor en type "big-bang" realisering og innføring som man gjorde tidligere. Veien mot målet er på ingen måte rett, men svinger frem og tilbake etter hvert som man lærer underveis og uforutsette ting dukker opp. Selve visjonen og hensikten er derimot relativt stabil, og man jobber iterativt og inkrementelt mot denne i små steg.

Stegene på veien mot visjonen må både være små og komme på riktig tidspunkt. Endringer som skal utføres kan kun skje i kontekst av pågående arbeid, og vi må derfor få mest mulig ut av de tiltakene som er budsjettert og allerede ligger i porteføljen til virksomheten. Nå som de store prosjektene er avskaffet kan vi ikke lenger lage arkitekturer eller arkitekturmessige endringer som krever store tiltak, prosjekter eller til og med programmer. Alle større endringer i arkitekturen må derfor gjøres gradvis og på de riktige tidspunktene. Arkitektur i en smidig kontekst hvor man leverer kontinuerlig er som en plante, den dyrkes frem over tid.
